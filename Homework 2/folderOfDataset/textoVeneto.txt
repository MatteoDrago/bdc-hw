la granda piassa elitica del Prà de la Vale la xe uno dei sínboli de Padova, la pí granda piassa padoana e una de le pí grande de l'Europa. la mixura su par zó 90 000 m², uncò la se prexenta cofà no spàzio monumental de granda inpresion, co in mezo na ixola verde díta Ixola Memia, che ga tuto intorno na canaleta e un dopio baxamento co sóra calche statua; de 'ste qua una la raprexenta Andrea Memo, el patrissio venessian, nominà proveditor de Padova, che 'ntel 1775 el ga vú l'idea de meliorar tuta la piassa, che a qûel tenpo la jera nà palú sensa forma. In tel periodo romano e altomedieval l’area la xe conossiùa come Canpo de Marte o Canpo Marzio, parché i ghe fasea, tra le altre robe, le adunate militari. Indopo la xe sta ciamà sia “Vale del Marcà”, par i marcà e le fiere stagionai che i ghe fasea, sia come “Prà de Santa Giustina” parché proprio lì che xe la cesa intitolà a sta santa. El toponimo “Prà de la Vale” (Pratum Vallis) el xe riscontrà par la prima olta nel XII secolo. El termine Pratum el vegnea doparà, in età medieval, par indicar un toco de tera belo grando destinà a usi comerciai che spesso, se nol xera lastricado, el podea anca cuèrzarse de erba. Bisogna quindi intendarlo soratuto come na parola che indica la funsion prevalente de l’area, pi che na efettiva copertura erbosa.[1] El termine Vale el sta quindi a significar “bassura” e “logo paludoso”. El deriva da la conformasion de l’area lievemente concava, e che quindi la xe sta sogeta a alagamenti e sucesivi inpaludamenti del teren fin a la fine del XVIII secolo. Nel periodo sabaudo l’area i la ga intitolà uficialmente "Piazza Vittorio Emanuele II", anca se ne l'uso comune i padoani i continuava a ciamarghe Prà de la Vale. Istoria: L'intiero proxeto, restà squaxi incompiú, xe rafigurà da na famoxa incixion de rame de Francesco Piranesi del 1785. Se dixe che Memo 'l gavese comisionà 'sta raprexentassion insieme co de le altre e le tegnese in mostra a Palazzo Venessia, cà de l'Anbasiata de la Republica a Roma, par catar personagi e autorità proponendo de pagar par costruir le statue da mètar al ornamento de la piassa. El progeto de costrussion el xe stà scrivesto, par incarico de Memmo, da Domenico Cerato, profesor de architetura a Vicensa e a Padova. I scavi in preparassion del laóro, fati par regolar le aque e bonificar la vale, i xe stai direti da Simone Stratico e i ga portà a la scoverta de i resti de un teatro romano. Questo fato ghe portò lustro a l'inissiativa, che la jera cusí na scoverta de la destinassion publica de la xona. Andrea Memmo el stava al palazzo Besarion, fato 'ntel XV secolo (dopo de palazzo Angeli), ch'el se trova zusto in Prà de la Vale, 'ntel angolo co via Umberto I. Uncò el palazzo monumental, propietà del Comun de Padova, l'ospita el Muxeo del Prezinema la colession Minici Zotti'. De particolar intarese storico xe la Baxilica Benedetina de Santa Ziustina, la Logia Amulea in stile neoclasico e i tanti intaresanti palazzi fati tra el Quatrosento e l'Otosento che i sirconda la piassa. le statue che adorna la piassa le xe 78: 38 longo l'anelo drento a l'Isola Memia, 40 longo quelo esterno, ma secondo el disegno originario la gavea da esar 88. Le raprexenta i pí ilustri fioi de la sità, padoani de nasita o d'adossion (soratuto traverso l'università). La disposision de desso la deriva prinsipalmente da la distrusion de sié statue che rafigurava dei doxi venexiani, butà xo da l’esercito napoleonico nel 1797. In sèvito a sto episodio ghe xe sta un riposizionamento de diverse statue e soratuto la colocasion sui pedestai dei ponti est e ovest (originariamente pensà anca lori par dele statue) dei atuali obelischi che prima i xera sistemà longo i quatro viali interni de l’isola. I do pedestai interni del ponte nord i xe ancora desso privi de statua. Un preciso regolamento (emanà da la Presidenza del Prà el 10 de febraro 1776) el ga fissà le norme par la realixasion de le statue: no le podea rapresentar persone ancora vive, no podea èsarghe santi (a quei xera riservà i altari de le cese) e tuti i personagi ritrati bisognava che i gavesse vu un ligame co la sità. Nela magior parte dei casi se trata defati de profesori universitari, artisti, condotieri o ex goernanti de la sità. :a prima statua realixà, tanto par proar, la xe stà nel 1775 quela de Cicerone, che i la ga cavà subito parché nol ghe entrava gnente con Padoa; al so posto i ga messo l'atuale statua de Antenore oferta a la sità dal stesso Andrea Memmo. L’ultima de le statue originali la xe stà quela de Francesco Luigi Fanzago colocà nel 1838. In sèvito, nel corso de l'Otosento, i ga rifato la statua de Antonio Savonarola parché la s'avea strusià e par finir, nel 1963, par esigense de conservasion i ga sostituìo con na copia (opera de Luigi Strazzabosco) l’unica statua eseguìa da Antonio Canova e rapresentante Giovanni Poleni. Le statue le rafigura solo che òmeni; l’unica ecesion la xe el busto de la poetessa Gaspara Stampa, colocà ai pié de la statua dedicà a Andrea Briosco. I pedestai e le statue i xe fati in piera de Vicensa, un calcare tènaro cavà in diverse località dei Coli Bèreghi. El se presta ben assè a l’uso in scultura par la so fàsile scolpibilità, ma el presenta de contro un fàsile deterioramento. Diversi interventi de restauro e conservasion i xe sta operà su le statue da la fine de l'Otosento.[2] L'ultimo esteso intervento su le statue el risale ai primi anni novanta del XX secolo.[3] Le statue le xe sta fondamentai par la trasformasion del Prà mìa solo visivamente, ma anca finanziariamente. Defati, le xe sta pagà da singoli cittadini o gruppi previo el versamento de na somma che la podea variar tra i 135 e i 150 zecchini e che la xe servìa sia al costo vivo de la statua sia come contributo ai laori xenerali del Prà. I schei i podea anca èsar versà in do-tri anni de tenpo.
